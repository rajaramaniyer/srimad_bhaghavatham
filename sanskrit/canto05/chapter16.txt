अथ षोडशोऽध्यायः
राजोवाच

उक्तस्त्वया भूमण्डलायामविशेषो यावदादित्यस्तपति +
यत्र चासौ ज्योतिषां गणैश्चन्द्रमा वा सह दृश्यते ॥१॥

तत्रापि प्रियव्रतरथचरणपरिखातैः +
सप्तभिः सप्त सिन्धव उपक्लृप्ता +

यत एतस्याः सप्तद्वीपविशेषविकल्पस्त्वया भगवन् +
खलु सूचित एतदेवाखिलमहं मानतो +

लक्षणतश्च सर्वं विजिज्ञासामि ॥२॥

भगवतो गुणमये स्थूलरूप आवेशितं +
मनो ह्यगुणेऽपि सूक्ष्मतम आत्मज्योतिषि +

परे ब्रह्मणि भगवति वासुदेवाख्ये क्षममावेशितुं तदु हैतद् +
गुरोऽर्हस्यनुवर्णयितुमिति ॥३॥

ऋषिरुवाच

न वै महाराज भगवतो मायागुणविभूतेः +
काष्ठां मनसा वचसा वाधिगन्तुमलं विबुधायुषापि +

पुरुषस्तस्मात्प्राधान्येनैव भूगोलकविशेषं +
नामरूपमानलक्षणतो व्याख्यास्यामः ॥४॥

यो वायं द्वीपः कुवलयकमलकोशाभ्यन्तरकोशो +
नियुतयोजनविशालः समवर्तुलो यथा पुष्करपत्रम् ॥५॥

यस्मिन्नव वर्षाणि नवयोजनसहस्रायामानि +
अष्टभिर्मर्यादागिरिभिः सुविभक्तानि भवन्ति ॥६॥

एषां मध्ये इलावृतं नामाभ्यन्तरवर्षं यस्य नाभ्यामवस्थितः +
सर्वतः सौवर्णः कुलगिरिराजो मेरुर्द्वीपायामसमुन्नाहः+

कर्णिकाभूतः कुवलयकमलस्य मूर्धनि द्वात्रिंशत् +
सहस्रयोजनविततो मूले षोडशसहस्रं +

तावतान्तर्भूम्यां प्रविष्टः ॥७॥

उत्तरोत्तरेणेलावृतं नीलः श्वेतः शृङ्गवानिति त्रयो +
रम्यकहिरण्मयकुरूणां वर्षाणां मर्यादागिरयः प्रागायता +

उभयतः क्षारोदावधयो द्विसहस्रपृथव एकैकशः +
पूर्वस्मात्पूर्वस्मादुत्तर उत्तरो +

दशांशाधिकांशेन दैर्घ्य एव ह्रसन्ति ॥८॥

एवं दक्षिणेनेलावृतं निषधो हेमकूटो हिमालय इति +
प्रागायता यथा नीलादयोऽयुतयोजनोत्सेधा +

हरिवर्षकिम्पुरुषभारतानां यथासंख्यम् ॥९॥

तथैवेलावृतमपरेण पूर्वेण च +
माल्यवद्गन्धमादनावानीलनिषधायतौ+

द्विसहस्रं पप्रथतुः केतुमालभद्राश्वयोः सीमानं विदधाते ॥१०॥

मन्दरो मेरुमन्दरः सुपार्श्वः कुमुद +
इत्ययुतयोजनविस्तारोन्नाहा +

मेरोश्चतुर्दिशमवष्टम्भगिरय उपक्लृप्ताः ॥११॥

चतुर्ष्वेतेषु चूतजम्बूकदम्बन्यग्रोधाश्चत्वारः +
पादपप्रवराः पर्वतकेतव इवाधिसहस्रयोजनोन्नाहा-+

स्तावद् विटप विततयः शतयोजनपरिणाहाः ॥१२॥

ह्रदाश्चत्वारः पयोमध्विक्षुरसमृष्टजला +
यद् उपस्पर्शिन उपदेवगणा योगैश्वर्याणि स्वाभाविकानि +

भरतर्षभ धारयन्ति ॥१३॥

देवोद्यानानि च भवन्ति चत्वारि नन्दनं +
चैत्ररथं वैभ्राजकं सर्वतोभद्रमिति ॥१४॥

येष्वमरपरिवृढाः सह सुरललनाललामयूथपतय +
उपदेवगणैरुपगीयमानमहिमानः किल विहरन्ति ॥१५॥

मन्दरोत्सङ्ग एकादशशतयोजनोत्तुङ्गदेवचूतशिरसो+
गिरिशिखरस्थूलानि फलान्यमृतकल्पानि पतन्ति ॥१६॥

तेषां विशीर्यमाणानामतिमधुरसुरभिसुगन्धि-+
बहुलारुणरसोदेनारुणोदानाम नदी +

मन्दरगिरिशिखरान्निपतन्ती पूर्वेणेलावृतमुपप्लावयति ॥१७॥

यदुपजोषणाद्भवान्या अनुचरीणां पुण्यजनवधूनाम-+
वयवस्पर्शसुगन्धवातो दशयोजनं समन्तादनुवासयति ॥१८॥

एवं जम्बूफलानामत्युच्चनिपातविशीर्णानाम् +
अनस्थिप्रायाणामिभकायनिभानां रसेन जम्बू नाम नदी +

मेरुमन्दरशिखरादयुतयोजनादवनितले निपतन्ती +
दक्षिणेनात्मानं यावदिलावृतमुपस्यन्दयति ॥१९॥

तावदुभयोरपि रोधसोर्या मृत्तिका तद्रसेनानुविध्यमाना +
वाय्वर्कसंयोगविपाकेन सदामरलोकाभरणं +

जाम्बूनदं नाम सुवर्णं भवति ॥२०॥ 

यदु ह वाव विबुधादयः सह युवतिभिर्मुकुटकटक-+
कटिसूत्राद्याभरणरूपेण खलु धारयन्ति ॥२१॥

यस्तु महाकदम्बः सुपार्श्वनिरूढो या-+
स्तस्य कोटरेभ्यो विनिःसृताः पञ्चायामपरिणाहाः +

पञ्च मधुधाराः सुपार्श्वशिखरात्पतन्त्योऽपरेणात्मान-+
मिलावृतमनुमोदयन्ति ॥२२॥

या ह्युपयुञ्जानानां मुखनिर्वासितो वायुः +
समन्ताच्छतयोजनमनुवासयति ॥२३॥

एवं कुमुदनिरूढो यः शतवल्शो नाम वटस्तस्य +
स्कन्धेभ्यो नीचीनाः पयोदधिमधुघृतगुडान्नाद्यम्बर-+

शय्यासनाभरणादयः सर्व एव कामदुघा नदाः +
कुमुदाग्रात्पतन्तस्तमुत्तरेणेलावृतमुपयोजयन्ति ॥२४॥

यानुपजुषाणानां न कदाचिदपि प्रजानां +
वलीपलितक्लमस्वेददौर्गन्ध्यजरामयमृत्युशीतोष्ण-+

वैवर्ण्योपसर्गादयस्तापविशेषा भवन्ति +
यावज्जीवं सुखं निरतिशयमेव ॥२५॥

कुरङ्गकुररकुसुम्भवैकङ्कत्रिकूटशिशिर- +
पतङ्गरुचकनिषधशिनीवासकपिलशङ्खवैदूर्य-+

जारुधिहंसर्षभनागकालञ्जरनारदादयो +
विंशतिगिरयो मेरोः कर्णिकाया इव केसरभूता +

मूलदेशे परित उपक्लृप्ताः ॥२६॥

जठरदेवकूटौ मेरुं पूर्वेणाष्टादशयोजनसहस्रमुदगायतौ +
द्विसहस्रं पृथुतुङ्गौ भवतः ।

एवमपरेण पवनपारियात्रौ दक्षिणेन कैलासकरवीरौ +
प्रागायतावेवमुत्तरतस्त्रिशृङ्गमकरावष्टभिरेतैः +

परिस्तृतोऽग्निरिव परितश्चकास्ति काञ्चनगिरिः ॥२७॥

मेरोर्मूर्धनि भगवत आत्मयोनेर्मध्यत उपक्लृप्तां +
पुरीमयुतयोजनसाहस्रीं समचतुरस्रां शातकौम्भीं वदन्ति ॥२८॥

तामनु परितो लोकपालानामष्टानां यथादिशं +
यथारूपं तुरीयमानेन पुरोऽष्टावुपक्लृप्ताः ॥२९॥

इति श्रीमद्भागवते महापुराणे पारमहंस्यां संहितायां पञ्चमस्कन्धे भुवनकोशवर्णनं नाम षोडशोऽध्यायः ॥१६॥
