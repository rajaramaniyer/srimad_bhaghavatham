अथ सप्तमोऽध्यायः
श्रीशुक उवाच

भरतस्तु महाभागवतो +
यदा भगवतावनितलपरिपालनाय सञ्चिन्तित-+

स्तदनुशासनपरः पञ्चजनीं विश्वरूपदुहितरमुपयेमे ॥१॥

तस्यामु ह वा आत्मजान् +
कार्त्स्न्येनानुरूपानात्मनः +

पञ्च जनयामास भूतादिरिव भूतसूक्ष्माणि ॥२॥

सुमतिं राष्ट्रभृतं सुदर्शनमावरणं धूम्रकेतुमिति ।
अजनाभं नामैतद्वर्षं भारतमिति यत आरभ्य व्यपदिशन्ति ॥३॥

स बहुविन्महीपतिः पितृपितामहवद् +
उरुवत्सलतया स्वे स्वे कर्मणि वर्तमानाः प्रजाः +

स्वधर्ममनुवर्तमानः पर्यपालयत् ॥४॥

ईजे च भगवन्तं यज्ञक्रतुरूपं क्रतुभिरुच्चावचैः +
श्रद्धयाऽऽहृताग्निहोत्रदर्शपूर्णमासचातुर्मास्यपशुसोमानां+

प्रकृतिविकृतिभिरनुसवनं चातुर्होत्रविधिना ॥५॥

सम्प्रचरत्सु नानायागेषु विरचिताङ्गक्रियेष्व-+
पूर्वं यत्तत्क्रियाफलं धर्माख्यं परे ब्रह्मणि यज्ञपुरुषे +

सर्वदेवतालिङ्गानां मन्त्राणामर्थनियामकतया +
साक्षात्कर्तरि परदेवतायां भगवति वासुदेव एव भावयमान +

आत्मनैपुण्यमृदितकषायो हविःष्वध्वर्युभिर्गृह्यमाणेषु स +
यजमानो यज्ञभाजो देवांस्तान् पुरुषावयवेष्वभ्यध्यायत् ॥६॥

एवं कर्मविशुद्ध्या विशुद्धसत्त्वस्यान्तर्हृदयाकाशशरीरे +
ब्रह्मणि भगवति वासुदेवे महापुरुषरूपोपलक्षणे +

श्रीवत्सकौस्तुभवनमालारिदरगदादिभिरुपलक्षिते +
निजपुरुषहृल्लिखितेनात्मनि पुरुषरूपेण +

विरोचमान उच्चैस्तरां भक्तिरनुदिनमेधमानरयाजायत ॥७॥

एवं वर्षायुतसहस्रपर्यन्तावसित+
कर्मनिर्वाणावसरोऽधिभुज्यमानं +

स्वतनयेभ्यो रिक्थं पितृपैतामहं यथादायं विभज्य +
स्वयं सकलसम्पन्निकेतात्स्वनिकेतात् पुलहाश्रमं प्रवव्राज ॥८॥

यत्र ह वाव भगवान् हरिरद्यापि तत्रत्यानां निजजनानां +
वात्सल्येन संनिधाप्यत इच्छारूपेण ॥९॥

यत्राश्रमपदान्युभयतोनाभिभि-+
र्दृषच्चक्रैश्चक्रनदी नाम सरित्प्रवरा सर्वतः पवित्रीकरोति ॥१०॥

तस्मिन् वाव किल स एकलः +
पुलहाश्रमोपवन विविधकुसुमकिसलयतुलसिकाम्बुभिः +

कन्दमूलफलोपहारैश्चसमीहमानो भगवत आराधनं विविक्त+
उपरतविषयाभिलाष उपभृतोपशमः परां निर्वृतिमवाप ॥११॥

तयेत्थमविरतपुरुषपरिचर्यया +
भगवति प्रवर्धमानानुरागभरद्रुतहृदयशैथिल्यः +

प्रहर्षवेगेनात्मन्युद्भिद्यमानरोमपुलककुलक +
औत्कण्ठ्यप्रवृत्तप्रणयबाष्पनिरुद्धावलोकनयन +

एवं निजरमणारुणचरणारविन्दानुध्यानपरिचितभक्तियोगेन +
परिप्लुतपरमाह्लादगम्भीरहृदयह्रदावगाढधिषणस्तामपि+

क्रियमाणां भगवत्सपर्यां न सस्मार ॥१२॥

इत्थं धृतभगवद्व्रत ऐणेयाजिनवाससानुसवनाभिषेकार्द्र-+
कपिशकुटिलजटाकलापेन च विरोचमानः +

सूर्यर्चा भगवन्तं हिरण्मयं पुरुषमुज्जिहाने +
सूर्यमण्डलेऽभ्युपतिष्ठन्नेतदु होवाच ॥१३॥

परोरजः सवितुर्जातवेदो
देवस्य भर्गो मनसेदं जजान ।
सुरेतसादः पुनराविश्य चष्टे
हंसं गृध्राणं नृषद्रिङ्गिरामिमः ॥१४॥

इति श्रीमद्भागवते महापुराणे पारमहंस्यां संहितायां पञ्चमस्कन्धे भरतचरिते भगवत्परिचर्यायां सप्तमोऽध्यायः ॥७॥
