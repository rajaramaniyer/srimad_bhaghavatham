ध्यानश्लोकाः

नमो नमः सद्गुरुभ्यः सद्गुरुभ्यो नमो नमः ।
नमो नमः सद्गुरुभ्यः सद्गुरुभ्यो नमो नमः ॥१॥

ज्ञानवैराग्यसंपूर्णान् हरिभक्तिपरायणान् ।
पूर्वाचार्यानहं वन्दे सम्प्रदायप्रवर्तकान् ॥२॥

भगवन्नामसाम्राज्यलक्ष्मीसर्वस्वविग्रहम् ।
श्रीमद्बोधेन्द्र योगीन्द्र देशिकेन्द्रमुपास्महे ॥३॥

कलिकालोचितं धर्मं नामसङ्कीर्तनात्मकं ।
निर्णेतुमवतीर्णं तं प्रेमिकं सद्गुरुं भजे ॥४॥

हरे रामेति कृष्णेति नामसङ्कीर्तनं सदा ।
लोकक्षेमाय कुर्वन्तं प्रेमिकं सद्गुरुं भजे ॥५॥

प्रह्लाद नारद पराशर पुण्डरीक
व्यासाम्बरीष शुक शौनक भीष्मदाल्भ्यान् ।
रुक्माङ्गदार्जुन वसिष्ठ विभीषनादीन्
पुण्यानिमान् परम भागवतान् स्मरामि ॥६॥

हरेर्नामैव नामैव नामैव मम जीवनम् ।
कलौ नास्त्येव नास्त्येव नास्त्येव गतिरन्यथा ॥७॥

नामकीर्तनमात्रेण सुप्रसन्नं कृपानिधिम्
भक्तकोलहलं वन्दे भक्ताभीष्टफलप्रदम् ॥८॥

राधिकाकुचकस्तूरी कुङ्कुमाङ्कितवक्षसम्
शृङ्गाररसमूर्तिं तं भक्तकोलाहलं भजे ॥९॥

जन्माद्यस्य यतोऽन्वयादितरतश्चार्थेष्वभिज्ञः स्वराट्
तेने ब्रह्म हृदा य आदिकवये मुह्यन्ति यत्सूरयः ।
तेजोवारिमृदां यथा विनिमयो यत्र त्रिसर्गोऽमृषा
धाम्ना स्वेन सदा निरस्तकुहकं सत्यं परं धीमहि ॥१०॥

धर्मः प्रोज्झितकैतवोऽत्र परमो निर्मत्सराणां सतां
वेद्यं वास्तवमत्र वस्तु शिवदं तापत्रयोन्मूलनम् ।
श्रीमद्भागवते महामुनिकृते किं वा परैरीश्वरः
सद्यो हृद्यवरुध्यतेऽत्र कृतिभिः शुश्रूषुभिस्तत्क्षणात् ॥११॥

निगमकल्पतरोर्गलितं फलं
शुकमुखादमृतद्रवसंयुतम् ।
पिबत भागवतं रसमालयं
मुहुरहो रसिका भुवि भावुकाः ॥१२॥

यं प्रव्रजन्तमनुपेतमपेतकृत्यं
द्वैपायनो विरहकातर आजुहाव ।
पुत्रेति तन्मयतया तरवोऽभिनेदु-
स्तं सर्वभूतहृदयं मुनिमानतोऽस्मि ॥१३॥

यः स्वानुभावमखिलश्रुतिसारमेक-
मध्यात्मदीपमतितितीर्षतां तमोऽन्धम् ।
संसारिणां करुणयाऽऽह पुराणगुह्यं
तं व्याससूनुमुपयामि गुरुं मुनीनाम् ॥१४॥

योगीन्द्राय नमस्तस्मै शुकाय ब्रह्मरूपिने
संसारसर्पदष्टं यो विष्णुरातममूमुचत् ॥१५॥

नारायणं नमस्कृत्य नरं चैव नरोत्तमम् ।
देवीं सरस्वतीं व्यासं ततो जयमुदीरयेत् ॥१६॥

कृष्णाय वासुदेवाय देवकीनन्दनाय च
नन्दगोपकुमाराय गोविन्दाय नमो नमः ॥१७॥

कृष्णाय वासुदेवाय हरये परमात्मने
प्रणतःक्लेशनाशाय गोविन्दाय नमो नमः ॥१८॥

नामसङ्कीर्तनं यस्य सर्व पाप प्रनाशनम्
प्रणामो दुःखशमनः तं नमामि हरिं परम् ॥१९॥

स्मृते सकलकल्याणभाजनं यत्र जायते
पुरुषस्तमजं नित्यं व्रजामि शरणं हरिम् ॥२०॥

